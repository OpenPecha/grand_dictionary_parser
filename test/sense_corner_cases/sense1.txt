མིང་ཚིག 

1. ལུས་དང་རྐང་པ་སོགས་ཀྱི་སྟངས་སྟབས་རོལ་དབྱངས་ཀྱི་འགྱུར་ཁུགས་དང་བསྟུན་ནས་བསྒྱུར་བའི་མིང་།

  དཔེར་ན། དགོང་ཚོགས་ལ་བྲོ་འཁྲབ། ལོ་རྒན་གཞོན་གྱི་ཁྱད་པར་མེད་པར་ཚང་མས་བྲོ་འཁྲབ་ལྟ་བུ། 

2. འགྲུལ་བཞུད་བྱེད་སྐབས་ལམ་བར་ནས་ཟ་རྒྱུའི་ཁ་ཟས།

  དཔེར་ན། ལམ་རིང་ཐུང་གཉིས་ཀར་བྲོ་འཛིན་དགོས། དགྲ་ཡོད་མེད་གཉིས་ཀར་དོགས་བྱེད་དགོས་ལྟ་བུ། 

3. ཟས་ཀྱི་རོ་ནུས་ཀྱི་མིང་སྟེ།

  དཔེར་ན། ཟ་མ་འདི་ལ་བྲོ་བ་ཧ་ཅང་ཆེ་ལྟ་བུ། 

4. ༡བརྡ་རྙིང་། ནད་ཀྱི་མིང་སྟེ།

  དཔེར་ན། འདུལ་བ་ལུང་གཞིའི་བམ་པོ་གྱ་གསུམ་པ་ལས། ཁ་ལོ་སྒྱུར་བ་མི་སྐྱ་བོ་རྦབ་རྦབ་པོ། རིད་པ་ཉམ་ཆུང་བ་དབང་པོ་ཉམས་པ་སྐྱེ་བོ་མང་པོའི་མིག་གིས་བལྟ་མི་ཕོད་པ་འདི་ཅི་ཡིན། ལྷ། འདི་ནི་བྲོས་ཐེབས་པ་ཞེས་བགྱིའོ། །ཁ་ལོ་སྒྱུར་བ་ནད་ཀྱིས་ཐེབས་པ་ཞེས་བྱ་བ་འདི་ཅི་ཡིན། ལྷ། མི་འདི་གང་འདིས་འགུམ་པར་འགྱུར་བའི་གནས་དེ་མཆིས་ཏེ། ལྷ། འདི་ནི་བྲོས་ཐེབས་པ་ཞེས་བགྱིའོ། །ཞེས་གསུངས་པ་ལྟ་བུ།

5. མནའ་ཡི་མིང་སྟེ། ལི་ཤིའི་གུར་ཁང་ལས། བྲོ་ནི་མནའ། ཞེས་འབྱུང་།

བྱ་ཚིག 

 1.  ༡རྒྱུན་སྤྱོད། ༡བྱ་བྱེད་ཐ་མི་དད་པ། ༡དུས་གསུམ་ཐོར་བུ་པ། གཟུགས་མི་འགྱུར་བ། འདོད་པའི་དོན།

  དཔེར་ན། དགོད་པའི་ཁ་ལ་བལྟས་ན་དགོད་བྲོ། ངུ་བའི་ཁ་ལ་བལྟས་ན་ངུ་བྲོ་ལྟ་བུ།

 2. དྲི་རོའི་ནུས་པ་ཕྱི་ལ་ལྡང་བའམ་མྱོང་བའི་དོན།

  དཔེར་ན། ཁྱིམ་ལ་སྤོས་དྲི་བྲོ་ན་བཟང་ལྟ་བུ།